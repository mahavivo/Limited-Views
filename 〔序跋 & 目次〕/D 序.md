序

《管錐編》問世以還，數承讀者貽書啓益。余重閲一過，亦見樹義之藴蓄未宣、舉證之援據不中者，往往而有。欲愜心以求當，遂費詞而無惜。乃增訂以成此卷，所採諸君來教，敬著主名，不忘有自。每則之首，悉標原書頁數。補苴附麗，雖祇比鴻毛之益，或尚非蛇足之添。仍乞周君振甫，爲我别裁焉。原書訛脱字句，無慮數百處，重勞四方函示匡正，若再版可期，當就本文刊訂，今姑略諸。



一九八一年八月。