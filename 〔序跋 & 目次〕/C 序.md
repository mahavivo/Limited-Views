序

瞥觀疏記，識小積多。學焉未能，老之已至！遂料简其較易理董者，錐指管窺，先成一輯。假吾歲月，尚欲賡揚。又於西方典籍，褚小有懷，綆短試汲，頗嘗評泊考鏡，原以西文屬草，亦思寫定，聊當外篇。敝帚之享，野芹之獻，其資於用也，能如豕苓桔梗乎哉？或庶幾比木屑竹頭爾。命筆之時，數請益於周君振甫，小叩輒發大鳴，實歸不負虚往，良朋嘉惠，並志简端。



一九七二年八月。



初計此輯尚有論《全唐文》等書五種，而多病意倦，不能急就。已寫定各卷中偶道及“參觀”語，存而未削，聊爲異日之券。



一九七八年一月又記。